<?xml version='1.0' encoding='utf-8'?>
<html class="ie6 oldie" lang="zh-tw" xml:lang="zh-tw" xmlns="http://www.w3.org/1999/xhtml"><head>
<meta content="width=device-width, initial-scale=1" name="viewport"/>
<title id="toc_1">世說新語-政事第三</title>
<link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/></head>
<body>
<div class="gridContainer clearfix">
<div id="Main">
<div class="main">
<div class="story">
<h5>世說新語</h5> 　<span class="style11">政事第三</span>
<hr/>


<p><span class="yinwen">1</span>陳仲弓爲太丘長，時吏有詐稱母病求假，事覺，收之，令吏殺焉。主簿請付獄考眾姦。仲弓曰：「欺君不忠，病母不孝。不忠不孝，其罪莫大。考求眾姦，豈復過此？」 </p>


<p><span class="yinwen">2</span>陳仲弓爲太丘長，有劫賊殺財主，主者捕之。未至發所，道聞民有在草不起子者，回車往治之。主簿曰：「賊大，宜先按討。」仲弓曰：「盜殺財主，何如骨肉相殘？」</p>


<p><span class="yinwen">3</span>陳元方年十一時，候袁公。袁公問曰：「賢家君在太丘，遠近稱之，何所履行？」元方曰：「老父在太丘，彊者綏之以德，弱者撫之以仁，恣其所安，久而益敬。」袁公曰：「孤往者嘗爲鄴令，正行此事。不知卿家君法孤？孤法卿父？」元方曰：「周公、孔子，異世而出，周旋動靜，萬里如一。周公不師孔子，孔子亦不師周公。」</p>


<p><span class="yinwen">4</span>賀太傅作吳郡，初不出門，吳中諸強族輕之，乃題府門云：「會稽雞，不能啼。」賀聞，故出行，至門反顧，索筆足之曰：「不可啼，殺吳兒！」於是至諸屯邸，檢校諸顧、陸役使官兵及藏逋亡，悉以事言上，罪者甚眾。陸抗時爲江陵都督，故下請孫皓，然後得釋。</p>


<p><span class="yinwen">5</span>山公以器重朝望，年踰七十，猶知管時任。貴勝年少，若和、裴、王之徒，並共宗詠。有署閣柱曰：「閣東有大牛，和嶠鞅，裴楷鞦，王濟剔嬲不得休。」或云潘尼作之。</p>


<p><span class="yinwen">6</span>賈充初定律令，與羊祜共咨太傅鄭沖。沖曰：「皋陶嚴明之旨，非僕闇懦所探。」羊曰：「上意欲令小加弘潤。」沖乃粗下意。</p>


<p><span class="yinwen">7</span>山司徒前後選，殆周遍百官，舉無失才。凡所題目，皆如其言。唯用陸亮，是詔所用，與公意異，爭之，不從。亮亦尋爲賄敗。</p>


<p><span class="yinwen">8</span>嵇康被誅後，山公舉康子紹爲秘書丞。紹咨公出處，公曰：「爲君思之久矣！天地四時，猶有消息，而況人乎？」</p>


<p><span class="yinwen">9</span>王安期爲東海郡，小吏盜池中魚，綱紀推之。王曰：「文王之囿，與眾共之。池魚復何足惜！」</p>


<p><span class="yinwen">10</span>王安期作東海郡，吏錄一犯夜人來。王問：「何處來？」云：「從師家受書還，不覺日晚。」王曰：「鞭撻寧越以立威名，恐非致理之本。」使吏送令歸家。</p>


<p><span class="yinwen">11</span>成帝在石頭，任讓在帝前戮侍中鍾雅、右衛將軍劉超。帝泣曰：「還我侍中！」讓不奉詔，遂斬超、雅。事平之後，陶公與讓有舊，欲宥之。許柳兒思妣者至佳，諸公欲全之。若全思妣，則不得不爲陶全讓，於是欲并宥之。事奏，帝曰：「讓是殺我侍中者，不可宥！」諸公以少主不可違，并斬二人。</p>


<p><span class="yinwen">12</span>王丞相拜揚州，賓客數百人並加霑接，人人有說色。唯有臨海一客姓任及數胡人爲未洽。公因便還到過任邊，云：「君出，臨海便無復人。」任大喜說。因過胡人前，彈指云：「蘭闍，蘭闍。」羣胡同笑，四坐並歡。</p>


<p><span class="yinwen">13</span>陸太尉詣王丞相咨事，過後輒翻異。王公怪其如此，後以問陸，陸曰：「公長民短，臨時不知所言，既後覺其不可耳。」</p>


<p><span class="yinwen">14</span>丞相嘗夏月至石頭看庾公，庾公正料事。丞相云：「暑，可小簡之。」庾公曰：「公之遺事，天下亦未以爲允。」</p>


<p><span class="yinwen">15</span>丞相末年，略不復省事，正封籙諾之。自歎曰：「人言我憒憒，後人當思此憒憒。」</p>


<p><span class="yinwen">16</span>陶公性檢厲，勤於事。作荊州時，敕船官悉錄鋸木屑，不限多少，咸不解此意。後正會，值積雪始晴，聽事前除雪後猶濕，於是悉用木屑覆之，都無所妨。官用竹，皆令錄厚頭，積之如山。後桓宣武伐蜀，裝船，悉以作釘。又云，嘗發所在竹篙，有一官長連根取之，仍當足，乃超兩階用之。</p>


<p><span class="yinwen">17</span>何驃騎作會稽，虞存弟謇作郡主簿，以何見客勞損，欲白斷常客，使家人節量擇可通者，作白事成，以見存。存時爲何上佐，正與謇共食，語云：「白事甚好，待我食畢作教。」食竟，取筆題白事後云：「若得門庭長如郭林宗者，當如所白。汝何處得此人？」謇於是止。</p>


<p><span class="yinwen">18</span>王、劉與深公共看何驃騎，驃騎看文書，不顧之。王謂何曰：「我今故與深公來相看，望卿擺撥常務，應對玄言，那得方低頭看此邪？」何曰：「我不看此，卿等何以得存？」諸人以爲佳。</p>


<p><span class="yinwen">19</span>桓公在荊州，全欲以德被江、漢，恥以威刑肅物。令史受杖，正從朱衣上過。桓式年少，從外來，云：「向從閣下過，見令史受杖，上捎雲根，下拂地足。」意譏不著。桓公云：「我猶患其重。」</p>


<p><span class="yinwen">20</span>簡文爲相，事動經年，然後得過。桓公甚患其遲，常加勸免。太宗曰：「一日萬機，那得速！」</p>


<p><span class="yinwen">21</span>山遐去東陽，王長史就簡文索東陽，云：「承藉猛政，故可以和靜致治。」</p>


<p><span class="yinwen">22</span>殷浩始作揚州，劉尹行，日小欲晚，便使左右取襥，人問其故？答曰：「刺史嚴，不敢夜行。」</p>


<p><span class="yinwen">23</span>謝公時，兵廝逋亡，多近竄南塘下諸舫中。或欲求一時搜索，謝公不許，云：「若不容置此輩，何以爲京都？」</p>


<p><span class="yinwen">24</span>王大爲吏部郎，嘗作選草，臨當奏，王僧彌來，卿出示之。僧彌得，便以己意改易所選者近半，王大甚以爲佳，更寫即奏。</p>


<p><span class="yinwen">25</span>王東亭與張冠軍善。王既作吳郡，人問小令曰：「東亭作郡，風政何似？」答曰：「不知治化何如，唯與張祖希情好日隆耳。」</p>


<p><span class="yinwen">26</span>殷仲堪當之荊州，王東亭問曰：「德以居全爲稱，仁以不害物爲名。方今宰牧華夏，處殺戮之職，與本操將不乖乎？」殷答曰：「臯陶造刑辟之制，不爲不賢；孔丘居司寇之任，未爲不仁。」</p>


</div>
<!-- end .main --></div>
<!-- end #main --></div>
</div>
</body></html>