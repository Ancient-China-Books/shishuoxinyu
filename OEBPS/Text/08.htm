<?xml version='1.0' encoding='utf-8'?>
<html class="ie6 oldie" lang="zh-tw" xml:lang="zh-tw" xmlns="http://www.w3.org/1999/xhtml"><head>
<meta content="width=device-width, initial-scale=1" name="viewport"/>
<title id="toc_1">世說新語-賞譽第八</title>
<link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/></head>
<body>
<div class="gridContainer clearfix">
<div id="Main">
<div class="main">
<div class="story">
<h5>世說新語</h5> 　<span class="style11">賞譽第八</span>
<hr/>


<p><span class="yinwen">1</span>陳仲舉嘗歎曰：「若周子居者，真治國之器。譬諸寶劍，則世之干將。」</p>


<p><span class="yinwen">2</span>世目李元禮：「謖謖如勁松下風。」</p>


<p><span class="yinwen">3</span>謝子微見許子將兄弟，曰：「平輿之淵，有二龍焉。」見許子政弱冠之時，歎曰：「若許子政者，有干國之器。正色忠謇，則陳仲舉之匹；伐惡退不肖，范孟博之風。」</p>


<p><span class="yinwen">4</span>公孫度目邴原：「所謂雲中白鶴，非燕雀之網所能羅也。」</p>


<p><span class="yinwen">5</span>鍾士季目王安豐：「阿戎了了解人意。」謂「裴公之談，經日不竭。」吏部郎闕，文帝問其人於鍾會，會曰：「裴楷清通，王戎簡要，皆其選也。」於是用裴。</p>


<p><span class="yinwen">6</span>王浚沖、裴叔則二人總角詣鍾士季，須臾去。後客問鍾曰：「向二童何如？」鍾曰：「裴楷清通，王戎簡要。後二十年，此二賢當為吏部尚書，冀爾時天下無滯才。」</p>


<p><span class="yinwen">7</span>諺曰：「後來領袖有裴秀。」</p>


<p><span class="yinwen">8</span>裴令公目夏侯太初：「肅肅如入廊廟中，不脩敬而人自敬。」一曰：「如入宗廟，琅琅但見禮樂器。見鍾士季，如觀武庫，但覩矛戟。見傅蘭碩，江廧靡所不有。見山巨源，如登山臨下，幽然深遠。」</p>


<p><span class="yinwen">9</span>羊公還洛，郭弈為野王令。羊至界，遣人要之，郭便自往。既見，歎曰：「羊叔子何必減郭太業！」復往羊許，小悉還，又歎曰：「羊叔子去人遠矣！」羊既去，郭送之彌日，一舉數百里，遂以出境免官。復歎曰：「羊叔子何必減顏子！」</p>


<p><span class="yinwen">10</span>王戎目山巨源：「如璞玉渾金，人皆欽其寶，莫知名其器。」</p>


<p><span class="yinwen">11</span>羊長和父繇與太傅祜同堂相善，仕至車騎掾，蚤卒。長和兄弟五人，幼孤。祜來哭，見長和哀容舉止，宛若成人，乃歎曰：「從兄不亡矣！」</p>


<p><span class="yinwen">12</span>山公舉阮咸為吏部郎，目曰：「清真寡欲，萬物不能移也。」</p>


<p><span class="yinwen">13</span>王戎目阮文業：「清倫有鑒識，漢元以來未有此人。」</p>


<p><span class="yinwen">14</span>武元夏目裴、王曰：「戎尚約，楷清通。」</p>


<p><span class="yinwen">15</span>庾子嵩目和嶠：「森森如千丈松，雖磊砢有節目，施之大廈，有棟梁之用。」</p>


<p><span class="yinwen">16</span>王戎云：「太尉神姿高徹，如瑤林瓊樹，自然是風塵外物。」</p>


<p><span class="yinwen">17</span>王汝南既除所生服，遂停墓所。兄子濟每來拜墓，略不過叔，叔亦不候。濟脫時過，止寒溫而已。後聊試問近事，答對甚有音辭，出濟意外，濟極惋愕；仍與語，轉造精微。濟先略無子姪之敬，既聞其言，不覺懍然，心形俱肅。遂留共語，彌日累夜。濟雖俊爽，自視缺然，乃喟然歎曰：「家有名士，三十年而不知！」濟去，叔送至門。濟從騎有一馬，絕難乘，少能騎者。濟聊問叔：「好騎乘不？」曰：「亦好爾。」濟又使騎難乘馬，叔姿形既妙，回策如縈，名騎無以過之。濟益歎其難測，非復一事。既還，渾問濟：「何以暫行累日？」濟曰：「始得一叔。」渾問其故，濟具歎述如此。渾曰：「何如我？」濟曰：「濟以上人。」武帝每見濟，輒以湛調之，曰：「卿家痴叔死未？」濟常無以答。既而得叔，後武帝又問如前，濟曰：「臣叔不痴。」稱其實美。帝曰：「誰比？」濟曰：「山濤以下，魏舒以上。」於是顯名。年二十八始宦。</p>


<p><span class="yinwen">18</span>裴僕射，時人謂為言談之林藪。</p>


<p><span class="yinwen">19</span>張華見褚陶，語陸平原曰：「君兄弟龍躍雲津，顧彥先鳳鳴朝陽。謂東南之寶已盡，不意復見褚生。」陸曰：「公未覩不鳴不躍者耳！」</p>


<p><span class="yinwen">20</span>有問秀才：「吳舊姓何如？」答曰：「吳府君，聖王之老成，明時之俊乂。朱永長，理物之至德，清選之高望。嚴仲弼，九皋之鳴鶴，空谷之白駒。顧彥先，八音之琴瑟，五色之龍章。張威伯，歲寒之茂松，幽夜之逸光。陸士衡、士龍，鴻鵠之裴回，懸鼓之待槌。凡此諸君，以洪筆為鉏耒，以紙札為良田；以玄默為稼穡，以義理為豐年；以談論為英華，以忠恕為珍寶；著文章為錦繡，蘊五經為繒帛；坐謙虛為席薦，張義讓為帷幕；行仁義為室宇，修道德為廣宅。」</p>


<p><span class="yinwen">21</span>人問王夷甫：「山巨源義理何如？是誰輩？」王曰：「此人初不肯以談自居，然不讀老、莊，時聞其咏，往往與其旨合。」</p>


<p><span class="yinwen">22</span>洛中雅雅有三嘏：劉粹字純嘏，宏字終嘏，漠字沖嘏，是親兄弟。王安豐甥，並是王安豐女壻。宏，真長祖也。洛中錚錚馮惠卿，名蓀，是播子。蓀與邢喬俱司徒李胤外孫，及胤子順並知名。時稱：「馮才清，李才明，純粹邢。」</p>


<p><span class="yinwen">23</span>衛伯玉為尚書令，見樂廣與中朝名士談議，奇之，曰：「自昔諸人沒已來，常恐微言將絕，今乃復聞斯言於君矣！」命子弟造之，曰：「此人，人之水鏡也，見之若披雲霧覩青天。」</p>


<p><span class="yinwen">24</span>王太尉曰：「見裴令公精明朗然，籠蓋人上，非凡識也。若死而可作，當與之同歸。」或云王戎語。</p>


<p><span class="yinwen">25</span>王夷甫自歎：「我與樂令談，未嘗不覺我言為煩。」</p>


<p><span class="yinwen">26</span>郭子玄有俊才，能言老、莊。庾敳嘗稱之，每曰：「郭子玄何必減庾子嵩！」</p>


<p><span class="yinwen">27</span>王平子目太尉：「阿兄形似道，而神鋒太俊。」太尉答曰：「誠不如卿落落穆穆。」</p>


<p><span class="yinwen">28</span>太傅府有三才：劉慶孫長才，潘陽仲大才，裴景聲清才。</p>


<p><span class="yinwen">29</span>林下諸賢，各有俊才子。籍子渾，器量弘曠。康子紹，清遠雅正。濤子簡，疏通高素。咸子瞻，虛夷有遠志。瞻弟孚，爽朗多所遺。秀子純、悌，並令淑有清流。戎子萬子，有大成之風，苗而不秀。唯伶子無聞。凡此諸子，唯瞻為冠，紹、簡亦見重當世。</p>


<p><span class="yinwen">30</span>庾子躬有廢疾，甚知名。家在城西，號曰城西公府。</p>


<p><span class="yinwen">31</span>王夷甫語樂令：「名士無多人，故當容平子知。」</p>


<p><span class="yinwen">32</span>王太尉云：「郭子玄語議如懸河寫水，注而不竭。」</p>


<p><span class="yinwen">33</span>司馬太傅府多名士，一時俊異。庾文康云：「見子嵩在其中，常自神王。」</p>


<p><span class="yinwen">34</span>太傅東海王鎮許昌，以王安期為記室參軍，雅相知重。敕世子毗曰：「夫學之所益者淺，體之所安者深。閑習禮度，不如式瞻儀形；諷味遺言，不如親承音旨。王參軍人倫之表，汝其師之！」或曰：「王、趙、鄧三參軍，人倫之表，汝其師之。」謂安期、鄧伯道、趙穆也。袁宏作名士傳，直云王參軍。或云趙家先猶有此本。</p>


<p><span class="yinwen">35</span>庾太尉少為王眉子所知。庾過江，歎王曰：「庇其宇下，使人忘寒暑。」</p>


<p><span class="yinwen">36</span>謝幼輿曰：「友人王眉子清通簡暢，嵇延祖弘雅劭長，董仲道卓犖有致度。」</p>


<p><span class="yinwen">37</span>王公目太尉：「岩岩清峙，壁立千仞。」</p>


<p><span class="yinwen">38</span>庾太尉在洛下，問訊中郎，中郎留之云：「諸人當來。」尋溫元甫、劉王喬、裴叔則俱至，酬酢終日。庾公猶憶劉、裴之才俊，元甫之清中。</p>


<p><span class="yinwen">39</span>蔡司徒在洛，見陸機兄弟住參佐廨中，三間瓦屋，士龍住東頭，士衡住西頭。士龍為人，文弱可愛；士衡長七尺餘，聲作鐘聲，言多忼慨。</p>


<p><span class="yinwen">40</span>王長史是庾子躬外孫，丞相目子躬云：「入理泓然，我已上人。」</p>


<p><span class="yinwen">41</span>庾太尉目庾中郎：「家從談談之許。」</p>


<p><span class="yinwen">42</span>庾公目中郎：「神氣融散，差如得上。」</p>


<p><span class="yinwen">43</span>劉琨稱祖車騎為朗詣，曰：「少為王敦所歎。」</p>


<p><span class="yinwen">44</span>時人目庾中郎：「善於托大，長於自藏。」</p>


<p><span class="yinwen">45</span>王平子邁世有俊才，少所推服。每聞衛玠言，輒歎息絕倒。</p>


<p><span class="yinwen">46</span>王大將軍與元皇表云：「舒風概簡正，允作雅人，自多於邃，最是臣少所知拔。中間夷甫、澄見語：『卿知處明、茂弘。茂弘已有令名，真副卿清論；處明親疎無知之者，吾常以卿言為意，殊未有得，恐已悔之。』臣慨然曰：『君以此試』，頃來始乃有稱之者。言常人正自患知之使過，不知使負實。」</p>


<p><span class="yinwen">47</span>周侯於荊州敗績，還，未得用。王丞相與人書曰：「雅流弘器，何可得遺？」</p>


<p><span class="yinwen">48</span>時人欲題目高坐而未能。桓廷尉以問周侯，周侯曰：「可謂卓朗。」桓公曰：「精神淵著。」</p>


<p><span class="yinwen">49</span>王大將軍稱其兒云：「其神候似欲可。」</p>


<p><span class="yinwen">50</span>卞令目叔向：「朗朗如百間屋。」</p>


<p><span class="yinwen">51</span>王敦為大將軍，鎮豫章。衛玠避亂，從洛投敦，相見欣然，談話彌日。於時謝鯤為長史，敦謂鯤曰：「不意永嘉之中，復聞正始之音。阿平若在，當復絕倒。」</p>


<p><span class="yinwen">52</span>王平子與人書，稱其兒：「風氣日上，足散人懷。」</p>


<p><span class="yinwen">53</span>胡毋彥國吐佳言如屑，後進領袖。</p>


<p><span class="yinwen">54</span>王丞相云：「刁玄亮之察察，戴若思之岩岩，卞望之之峰距。」</p>


<p><span class="yinwen">55</span>大將軍語右軍：「汝是我佳子弟，當不減阮主簿。」</p>


<p><span class="yinwen">56</span>世目周侯：「嶷如斷山。」</p>


<p><span class="yinwen">57</span>王丞相招祖約夜語，至曉不眠。明旦有客，公頭鬢未理，亦小倦。客曰：「公昨如是，似失眠。」公曰：「昨與士少語，遂使人忘疲。」</p>


<p><span class="yinwen">58</span>王大將軍與丞相書，稱楊朗曰：「世彥識器理致，才隱明斷。既為國器，且是楊侯淮之子，位望殊為陵遲。卿亦足與之處。」</p>


<p><span class="yinwen">59</span>何次道往丞相許，丞相以麈尾指坐呼何共坐，曰：「來！來！此是君坐。」</p>


<p><span class="yinwen">60</span>丞相治揚州廨舍，按行而言曰：「我正為次道治此爾！」何少為王公所重，故屢發此歎。</p>


<p><span class="yinwen">61</span>王丞相拜司徒而歎曰：「劉王喬若過江，我不獨拜公。」</p>


<p><span class="yinwen">62</span>王藍田為人晚成，時人乃謂之痴。王丞相以其東海子，辟為掾。常集聚，王公每發言，眾人競讚之。述於末坐曰：「主非堯、舜，何得事事皆是！」丞相甚相歎賞。</p>


<p><span class="yinwen">63</span>世目楊朗：「沈審經斷。」蔡司徒云：「若使中朝不亂，楊氏作公方未已。」謝公云：「朗是大才。」</p>


<p><span class="yinwen">64</span>劉萬安即道真從子，庾公所謂「灼然玉舉」。又云：「千人亦見，百人亦見。」</p>


<p><span class="yinwen">65</span>庾公為護軍，屬桓廷尉覓一佳吏，乃經年。桓後遇見徐寧而知之，遂致於庾公，曰：「人所應有，其不必有；人所應無，己不必無。真海岱清士。」</p>


<p><span class="yinwen">66</span>桓茂倫云：「褚季野皮裏陽秋。」謂其裁中也。</p>


<p><span class="yinwen">67</span>何次道嘗送東人，瞻望，見賈寧在後輪中，曰：「此人不死，終為諸侯上客。」</p>


<p><span class="yinwen">68</span>杜弘治墓崩，哀容不稱。庾公顧謂諸客曰：「弘治至羸，不可以致哀。」又曰：「弘治哭不可哀。」</p>


<p><span class="yinwen">69</span>世稱「庾文康為豐年玉，稺恭為荒年穀」。庾家論云：「是文康稱恭為荒年穀，庾長仁為豐年玉。」</p>


<p><span class="yinwen">70</span>世目「杜弘治標鮮，季野穆少」。</p>


<p><span class="yinwen">71</span>有人目杜弘治：「標鮮清令，盛德之風，可樂詠也。」</p>


<p><span class="yinwen">72</span>庾公云：「逸少國舉。」故庾倪為碑文云：「拔萃國舉。」</p>


<p><span class="yinwen">73</span>庾稺恭與桓溫書，稱「劉道生日夕在事，大小殊快。義懷通樂既佳，且足作友，正實良器。推此與君，同濟艱不者也。」</p>


<p><span class="yinwen">74</span>王藍田拜揚州，主簿請諱，教云：「亡祖、先君，名播海內，遠近所知。內諱不出於外，餘無所諱。」</p>


<p><span class="yinwen">75</span>蕭中郎，孫丞公婦父。劉尹在撫軍坐，時擬為太常，劉尹云：「蕭祖周不知便可作三公不？自此以還，無所不堪。」</p>


<p><span class="yinwen">76</span>謝太傅未冠，始出西，詣王長史，清言良久。去後，苟子問曰：「向客何如尊？」長史曰：「向客亹亹，為來逼人。」</p>


<p><span class="yinwen">77</span>王右軍語劉尹：「故當共推安石。」劉尹曰：「若安石東山志立，當與天下共推之。」</p>


<p><span class="yinwen">78</span>謝公稱藍田：「掇皮皆真。」</p>


<p><span class="yinwen">79</span>桓溫行經王敦墓邊過，望之云：「可兒！可兒！」</p>


<p><span class="yinwen">80</span>殷中軍道王右軍云：「逸少清貴人，吾於之甚至，一時無所後。」</p>


<p><span class="yinwen">81</span>王仲祖稱殷淵源：「非以長勝人，處長亦勝人。」</p>


<p><span class="yinwen">82</span>王司州與殷中軍語，歎云：「己之府奧，蚤已傾寫而見；殷陳勢浩汗，眾源未可得測。」</p>


<p><span class="yinwen">83</span>王長史謂林公：「真長可謂金玉滿堂。」林公曰：「金玉滿堂，復何為簡選？」王曰：「非為簡選，直致言處自寡耳。」</p>


<p><span class="yinwen">84</span>王長史道江道羣：「人可應有，乃不必有；人可應無，己必無。」</p>


<p><span class="yinwen">85</span>會稽孔沈、魏顗、虞球、虞存、謝奉，並是四族之俊，於時之傑。孫興公目之曰：「沈為孔家金，顗為魏家玉，虞為長、琳宗，謝為弘道伏。」</p>


<p><span class="yinwen">86</span>王仲祖、劉真長造殷中軍談，談竟俱載去。劉謂王曰：「淵源真可。」王曰：「卿故墮其雲霧中。」</p>


<p><span class="yinwen">87</span>劉尹每稱王長史云：「性至通而自然有節。」</p>


<p><span class="yinwen">88</span>王右軍道謝萬石「在林澤中，為自遒上」。歎林公「器朗神俊」。道祖士少「風領毛骨，恐沒世不復見如此人」。道劉真長「標雲柯而不扶疎」。</p>


<p><span class="yinwen">89</span>簡文目庾赤玉：「省率治除。」謝仁祖云：「庾赤玉胸中無宿物。」</p>


<p><span class="yinwen">90</span>殷中軍道韓太常曰：「康伯少自標置，居然是出羣器。及其發言遣辭，往往有情致。」</p>


<p><span class="yinwen">91</span>簡文道王懷祖：「才既不長，於榮利又不淡；直以真率少許，便足對人多多許。」</p>


<p><span class="yinwen">92</span>林公謂王右軍云：「長史作數百語，無非德音，如恨不苦。」王曰：「長史自不欲苦物。」</p>


<p><span class="yinwen">93</span>殷中軍與人書，道謝萬「文理轉遒，成殊不易」。</p>


<p><span class="yinwen">94</span>王長史云：「江思悛思懷所通，不翅儒域。」</p>


<p><span class="yinwen">95</span>許玄度送母始出都，人問劉尹：「玄度定稱所聞不？」劉曰：「才情過於所聞。」</p>


<p><span class="yinwen">96</span>阮光祿云：「王家有三年少：右軍、安期、長豫。」</p>


<p><span class="yinwen">97</span>謝公道豫章：「若遇七賢，必自把臂入林。」</p>


<p><span class="yinwen">98</span>王長史歎林公：「尋微之功，不減輔嗣。」</p>


<p><span class="yinwen">99</span>殷淵源在墓所幾十年。於時朝野以擬管、葛，起不起以卜江左興亡。</p>


<p><span class="yinwen">100</span>殷中軍道右軍：「清鑒貴要。」</p>


<p><span class="yinwen">101</span>謝太傅為桓公司馬。桓詣謝，值謝梳頭，遽取衣幘，桓公云：「何煩此。」因下共語至暝。既去，謂左右曰：「頗曾見如此人不？」</p>


<p><span class="yinwen">102</span>謝公作宣武司馬，屬門生數十人於田曹中郎趙悅子。悅子以告宣武，宣武云：「且為用半。」趙俄而悉用之，曰：「昔安石在東山，搢紳敦逼，恐不豫人事。況今自鄉選，反違之邪？」</p>


<p><span class="yinwen">103</span>桓宣武表云：「謝尚神懷挺率，少致民譽。」</p>


<p><span class="yinwen">104</span>世目謝尚為「令達。」阮遙集云：「清暢似達。」或云：「尚自然令上。」</p>


<p><span class="yinwen">105</span>桓大司馬病，謝公往省病，從東門入。桓公遙望，歎曰：「吾門中久不見如此人！」</p>


<p><span class="yinwen">106</span>簡文目敬豫為「朗豫」。</p>


<p><span class="yinwen">107</span>孫興公為庾公參軍，共游白石山，衛君長在坐。孫曰：「此子神情都不關山水，而能作文。」庾公曰：「衛風韻雖不及卿諸人，傾倒處亦不近。」孫遂沐浴此言。</p>


<p><span class="yinwen">108</span>王右軍目陳玄伯：「壘塊有正骨。」</p>


<p><span class="yinwen">109</span>王長史云：「劉尹知我，勝我自知。」</p>


<p><span class="yinwen">110</span>王、劉聽林公講，王語劉曰：「向高坐者，故是凶物。」復更聽，王又曰：「自是鉢釪後王、何人也。」</p>


<p><span class="yinwen">111</span>許玄度言：「琴賦所謂『非至精者，不能與之析理』，劉尹其人；『非淵靜者，不能與之閑止』，簡文其人。」</p>


<p><span class="yinwen">112</span>魏隱兄弟少有學義。總角詣謝奉，奉與語，大說之，曰：「大宗雖衰，魏氏已復有人。」</p>


<p><span class="yinwen">113</span>簡文云：「淵源語不超詣簡至，然經綸思尋處，故有局陳。」</p>


<p><span class="yinwen">114</span>初，法汰北來，未知名，王領軍供養之。每與周旋行來，往名勝許，輒與俱；不得汰，便停車不行。因此名遂重。</p>


<p><span class="yinwen">115</span>王長史與大司馬書，道淵源「識致安處，足副時談。」</p>


<p><span class="yinwen">116</span>謝公云：「劉尹語審細。」</p>


<p><span class="yinwen">117</span>桓公語嘉賓：「阿源有德有言，向使作令僕，足以儀刑百揆。朝廷用違其才耳。」</p>


<p><span class="yinwen">118</span>簡文語嘉賓：「劉尹語末後亦小異，回復其言，亦乃無過。」</p>


<p><span class="yinwen">119</span>孫興公、許玄度共在白樓亭，共商略先往名達。林公既非所關，聽訖，云：「二賢故自有才情。」</p>


<p><span class="yinwen">120</span>王右軍道東陽：「我家阿林，章清太出」。</p>


<p><span class="yinwen">121</span>王長史與劉尹書，道淵源「觸事長易」。</p>


<p><span class="yinwen">122</span>謝中郎云：「王脩載樂托之性，出自門風。」</p>


<p><span class="yinwen">123</span>林公云：「王敬仁是超悟人。」</p>


<p><span class="yinwen">124</span>劉尹先推謝鎮西，謝後雅重劉，曰：「昔嘗北面。」</p>


<p><span class="yinwen">125</span>謝太傅稱王脩齡曰：「司州可與林澤游。」</p>


<p><span class="yinwen">126</span>諺曰：「揚州獨步王文度，後來出人郗嘉賓。」</p>


<p><span class="yinwen">127</span>人問王長史江虨兄弟羣從，王答曰：「諸江皆復足自生活。」</p>


<p><span class="yinwen">128</span>謝太傅道安北：「見之乃不使人厭，然出戶去不復使人思。」</p>


<p><span class="yinwen">129</span>謝公云：「司州造勝遍決。」</p>


<p><span class="yinwen">130</span>劉尹云：「見何次道飲酒，使人欲傾家釀。」</p>


<p><span class="yinwen">131</span>謝太傅語真長：「阿齡於此事故欲太厲。」劉曰：「亦名士之高操者。」</p>


<p><span class="yinwen">132</span>王子猷說：「世目士少為朗，我家亦以為徹朗。」</p>


<p><span class="yinwen">133</span>謝公云：「長史語甚不多，可謂有令音。」</p>


<p><span class="yinwen">134</span>謝鎮西道敬仁：「文學鏃鏃，無能不新」。</p>


<p><span class="yinwen">135</span>劉尹道江道羣：「不能言而能不言」。</p>


<p><span class="yinwen">136</span>林公云：「見司州警悟交至，使人不得住，亦終日忘疲。」</p>


<p><span class="yinwen">137</span>世稱「苟子秀出，阿興清和。」</p>


<p><span class="yinwen">138</span>簡文云：「劉尹茗柯有實理。」</p>


<p><span class="yinwen">139</span>謝胡兒作著作郎，嘗作王堪傳，不諳堪是何似人，咨謝公。謝公答曰：「世胄亦被遇。堪，烈之子，阮千里姨兄弟，潘安仁中外。安仁詩所謂『子親伊姑，我父唯舅』。是許允壻。」</p>


<p><span class="yinwen">140</span>謝太傅重鄧僕射，常言：「天地無知，使伯道無兒」。</p>


<p><span class="yinwen">141</span>謝公與王右軍書曰：「敬和棲託好佳。」</p>


<p><span class="yinwen">142</span>吳四姓舊目云：「張文、朱武、陸忠、顧厚。」</p>


<p><span class="yinwen">143</span>謝公語王孝伯：「君家藍田，舉體無常人事。」</p>


<p><span class="yinwen">144</span>許掾嘗詣簡文，爾夜風恬月朗，乃共作曲室中語。襟情之詠，偏是許之所長，辭寄清婉，有逾平日。簡文雖契素，此遇尤相咨嗟，不覺造膝，共叉手語，達於將旦。既而曰：「玄度才情，故未易多有許。」</p>


<p><span class="yinwen">145</span>殷允出西，郗超與袁虎書云：「子思求良朋，託好足下，勿以開美求之。」世目袁為「開美」，故子敬詩曰：「袁生開美度。」</p>


<p><span class="yinwen">146</span>謝車騎問謝公：「真長性至峭，何足乃重？」答曰：「是不見耳！阿見子敬，尚使人不能已。」</p>


<p><span class="yinwen">147</span>謝公領中書監，王東亭有事，應同上省。王後至，坐促，王、謝雖不通，太傅猶斂膝容之。王神意閑暢，謝公傾目。還謂劉夫人曰：「向見阿瓜，故自未易有。雖不相關，正是使人不能已已。」</p>


<p><span class="yinwen">148</span>王子敬語謝公：「公故蕭灑。」謝曰：「身不蕭灑。君道身最得，身正自調暢。」</p>


<p><span class="yinwen">149</span>謝車騎初見王文度，曰：「見文度，雖蕭灑相遇，其復愔愔竟夕。」</p>


<p><span class="yinwen">150</span>范豫章謂王荊州：「卿風流俊望，真後來之秀。」王曰：「不有此舅，焉有此甥！」</p>


<p><span class="yinwen">151</span>子敬與子猷書，道：「兄伯蕭索寡會，遇酒則酣暢忘反，乃自可矜。」</p>


<p><span class="yinwen">152</span>張天錫世雄涼州，以力弱詣京師，雖遠方殊類，亦邊人之桀也。聞皇京多才，欽羡彌至。猶在渚住，司馬著作往詣之，言容鄙陋，無可觀聽。天錫心甚悔來，以遐外可以自固。王彌有俊才美譽，當時聞而造焉。既至，天錫見其風神清令，言話如流，陳說古今，無不貫悉。又諳人物氏族中來，皆有證據。天錫訝服。</p>


<p><span class="yinwen">153</span>王恭始與王建武甚有情，後遇袁悅之間，遂致疑隙。然每至興會，故有相思時。恭嘗行散至京口射堂，於時清露晨流，新桐初引，恭目之曰：「王大故自濯濯。」</p>


<p><span class="yinwen">154</span>司馬太傅為二王目曰：「孝伯亭亭直上，阿大羅羅清疏。」</p>


<p><span class="yinwen">155</span>王恭有清辭簡旨，能敍說，而讀書少，頗有重出。有人道孝伯常有新意，不覺為煩。</p>


<p><span class="yinwen">156</span>殷仲堪喪後，桓玄問仲文：「卿家仲堪，定是何似人？」仲文曰：「雖不能休明一世，足以映徹九泉。」</p>


</div>
<!-- end .main --></div>
<!-- end #main --></div>
</div>
</body></html>