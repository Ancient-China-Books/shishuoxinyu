<?xml version='1.0' encoding='utf-8'?>
<html class="ie6 oldie" lang="zh-tw" xml:lang="zh-tw" xmlns="http://www.w3.org/1999/xhtml"><head>
<meta content="width=device-width, initial-scale=1" name="viewport"/>
<title id="toc_1">世說新語-豪爽第十三</title>
<link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/></head>
<body>
<div class="gridContainer clearfix">
<div id="Main">
<div class="main">
<div class="story">
<h5>世說新語</h5> 　<span class="style11">豪爽第十三</span>
<hr/>


<p><span class="yinwen">1</span>王大將軍年少時，舊有田舍名，語音亦楚。武帝喚時賢共言伎藝事，人皆多有所知，唯王都無所關，意色殊惡，自言知打鼓吹。帝令取鼓與之，於坐振袖而起，揚槌奮擊，音節諧捷，神氣豪上，傍若無人。舉坐歎其雄爽。</p>


<p><span class="yinwen">2</span>王處仲，世許高尚之目。嘗荒恣於色，體為之弊，左右諫之，處仲曰：「吾乃不覺爾。如此者甚易耳。」乃開後閣，驅諸婢妾數十人出路，任其所之。時人歎焉。</p>


<p><span class="yinwen">3</span>王大將軍自目高朗疏率，學通左氏。</p>


<p><span class="yinwen">4</span>王處仲每酒後，輒咏「老驥伏櫪，志在千里；烈士暮年，壯心不已」。以如意打唾壺，唾壺盡缺。</p>


<p><span class="yinwen">5</span>晉明帝欲起池臺，元帝不許。帝時為太子，好養武士，一夕中作池，比曉便成。今太子西池是也。</p>


<p><span class="yinwen">6</span>王大將軍始欲下都，處分樹置，先遣參軍告朝廷，諷旨時賢。祖車騎尚未鎮壽春，瞋目厲聲語使人曰：「卿語阿黑，何敢不遜！催攝面去，須臾不爾，我將三千兵槊腳令上！」王聞之而止。</p>


<p><span class="yinwen">7</span>庾稺恭既常有中原之志，文康時，權重未在己；及季堅作相，忌兵畏禍，與稺恭歷同異者久之，乃果行。傾荊、漢之力，窮舟車之勢，師次於襄陽，大會參佐，陳其旌甲，親援弧矢曰：「我之此行，若此射矣！」遂三起三疊。徒眾屬目，其氣十倍。</p>


<p><span class="yinwen">8</span>桓宣武平蜀，集參僚置酒於李勢殿，巴、蜀搢紳莫不悉萃。桓既素有雄情爽氣，加爾日音調英發，敍古今成敗由人，存亡繫才，其狀磊落，一坐歎賞。既散，諸人追味餘言，於時尋陽周馥曰：「恨卿輩不見王大將軍。」</p>


<p><span class="yinwen">9</span>桓公讀高士傳，至於陵仲子，便擲去，曰：「誰能作此溪刻自處！」</p>


<p><span class="yinwen">10</span>桓石虔，司空豁之長庶也，小字鎮惡，年十七八，未被舉，而童隸已呼為鎮惡郎。嘗住宣武齋頭。從征枋頭，車騎沖沒陳，左右莫能先救。宣武謂曰：「汝叔落賊，汝知不？」石虔聞之，氣甚奮，命朱辟為副，策馬於數萬眾中，莫有抗者，徑致沖還，三軍歎服。河朔後以其名斷瘧。</p>


<p><span class="yinwen">11</span>陳林道在西岸，都下諸人共要至牛渚會。陳理既佳，人欲共言折，陳以如意拄頰，望鷄籠山歎曰：「孫伯符志業不遂！」於是竟坐不得談。</p>


<p><span class="yinwen">12</span>王司州在謝公坐，詠「入不言兮出不辭，乘回風兮載雲旗」，語人云：「當爾時，覺一坐無人。」</p>


<p><span class="yinwen">13</span>桓玄西下，入石頭，外白司馬梁王奔叛。玄時事形已濟，在平乘上笳鼓並作，直高咏云：「簫管有遺音，梁王安在哉？」</p>


</div>
<!-- end .main --></div>
<!-- end #main --></div>
</div>
</body></html>