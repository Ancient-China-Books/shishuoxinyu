<?xml version='1.0' encoding='utf-8'?>
<html class="ie6 oldie" lang="zh-tw" xml:lang="zh-tw" xmlns="http://www.w3.org/1999/xhtml"><head>
<meta content="width=device-width, initial-scale=1" name="viewport"/>
<title id="toc_1">世說新語-術解第二十</title>
<link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/></head>
<body>
<div class="gridContainer clearfix">
<div id="Main">
<div class="main">
<div class="story">
<h5>世說新語</h5> 　<span class="style11">術解第二十</span>
<hr/>


<p><span class="yinwen">1</span>荀勖善解音聲，時論謂之「暗解」。遂調律呂，正雅樂。每至正會，殿庭作樂，自調宮商，無不諧韵。阮咸妙賞，時謂「神解」。每公會作樂，而心謂之不調。既無一言直勖，意忌之，遂出阮爲始平太守。後有一田父耕於野，得周時玉尺，便是天下正尺。荀試以校己所治鐘鼓、金石、絲竹，皆覺短一黍，於是伏阮神識。</p>


<p><span class="yinwen">2</span>荀勖在晉武帝坐上食筍進飯，謂在坐人曰：「此是勞薪炊也。」坐者未之信，密遣問之，實用故車腳。</p>


<p><span class="yinwen">3</span>人有相羊祜父墓，後應出受命君。祜惡其言，遂掘斷墓後以壞其勢。相者立視之，曰：「猶應出折臂三公。」俄而祜墜馬折臂，位果至公。</p>


<p><span class="yinwen">4</span>王武子善解馬性。嘗乘一馬，著連錢障泥，前有水，終日不肯渡。王云：「此必是惜障泥。」使人解去，便徑渡。</p>


<p><span class="yinwen">5</span>陳述爲大將軍掾，甚見愛重。及亡，郭璞往哭之，甚哀，乃呼曰：「嗣祖，焉知非福！」俄而大將軍作亂，如其所言。</p>


<p><span class="yinwen">6</span>晉明帝解占冢宅，聞郭璞爲人葬，帝微服往看，因問主人：「何以葬龍角？此法當滅族！」主人曰：「郭云此葬龍耳，不出三年，當致天子。」帝問：「爲是出天子邪？」答曰：「非出天子，能致天子問耳。」</p>


<p><span class="yinwen">7</span>郭景純過江，居於暨陽，墓去水不盈百步，時人以爲近水，景純曰：「將當爲陸。」今沙漲，去墓數十里皆爲桑田。其詩曰：「北阜烈烈，巨海混混；壘壘三墳，唯母與昆。」</p>


<p><span class="yinwen">8</span>王丞相令郭璞試作一卦，卦成，郭意色甚惡，云：「公有震厄！」王問：「有可消伏理不？」郭曰：「命駕西出數里，得一柏樹，截斷如公長，置床上常寢處，災可消矣。」王從其語。數日中，果震柏粉碎，子弟皆稱慶。大將軍云：「君乃復委罪於樹木。」</p>


<p><span class="yinwen">9</span>桓公有主簿，善別酒，有酒輒令先嘗。好者謂「青州從事」，惡者謂「平原督郵」。青州有齊郡，平原有鬲縣；從事言到臍，督郵言在鬲上住。</p>


<p><span class="yinwen">10</span>郗愔信道甚精勤，常患腹內惡，諸醫不可療。聞于法開有名，往迎之。既來便脈，云：「君侯所患，正時精進太過所致耳。」合一劑湯與之。一服即大下，去數段許紙如拳大，剖看，乃先所服符也。</p>


<p><span class="yinwen">11</span>殷中軍妙解經脈，中年都廢。有常所給使，忽叩頭流血。浩問其故，云：「有死事，終不可說。」詰問良久，乃云：「小人母年垂百歲，抱疾來久，若蒙官一脈，便有活理。訖就屠戮無恨。」浩感其至性，遂令舁來，爲診脈處方。始服一劑湯，便愈。於是悉焚經方。</p>


</div>
<!-- end .main --></div>
<!-- end #main --></div>
</div>
</body></html>