<?xml version='1.0' encoding='utf-8'?>
<html class="ie6 oldie" lang="zh-tw" xml:lang="zh-tw" xmlns="http://www.w3.org/1999/xhtml"><head>
<meta content="width=device-width, initial-scale=1" name="viewport"/>
<title id="toc_1">世說新語-輕詆第二十六</title>
<link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/></head>
<body>
<div class="gridContainer clearfix">
<div id="Main">
<div class="main">
<div class="story">
<h5>世說新語</h5> 　<span class="style11">輕詆第二十六</span>
<hr/>


<p><span class="yinwen">1</span>王太尉問眉子：「汝叔名士，何以不相推重？」眉子曰：「何有名士終日妄語？」</p>


<p><span class="yinwen">2</span>庾元規語周伯仁：「諸人皆以君方樂。」周曰：「何樂？謂樂毅邪？」庾曰：「不爾，樂令耳。」周曰：「何乃刻畫無鹽，以唐突西子也。」</p>


<p><span class="yinwen">3</span>深公云：「人謂庾元規名士，胸中柴棘三斗許。」</p>


<p><span class="yinwen">4</span>庾公權重，足傾王公。庾在石頭，王在冶城坐，大風揚塵，王以扇拂塵曰：「元規塵污人！」</p>


<p><span class="yinwen">5</span>王右軍少時甚澀訥。在大將軍許，王、庾二公後來，右軍便起欲去，大將軍留之曰：「爾家司空、元規，復何所難？」</p>


<p><span class="yinwen">6</span>王丞相輕蔡公，曰：「我與安期、千里共游洛水邊，何處聞有蔡充兒？」</p>


<p><span class="yinwen">7</span>褚太傅初渡江，嘗入東，至金昌亭，吳中豪右燕集亭中。褚公雖素有重名，於時造次不相識別，敕左右多與茗汁，少著粽，汁盡輒益，使終不得食。褚公飲訖，徐舉手共語云：「褚季野。」於是四坐驚散，無不狼狽。</p>


<p><span class="yinwen">8</span>王右軍在南，丞相與書，每歎子侄不令，云：「虎豚、虎犢，還其所如。」</p>


<p><span class="yinwen">9</span>褚太傅南下，孫長樂於船中視之。言次，及劉真長死，孫流涕，因諷詠曰：「人之云亡，邦國殄瘁。」褚大怒，曰：「真長平生，何嘗相比數，而卿今日作此面向人！」孫回泣向褚曰：「卿當念我！」時咸笑其才而性鄙。</p>


<p><span class="yinwen">10</span>謝鎮西書與殷揚州，爲真長求會稽，殷答曰：「真長標同伐異，俠之大者。常謂使君降階爲甚，乃復爲之驅馳邪？」</p>


<p><span class="yinwen">11</span>桓公入洛，過淮、泗，踐北境，與諸僚屬登平乘樓，眺矚中原，慨然曰：「遂使神州陸沉，百年丘墟，王夷甫諸人不得不任其責！」袁虎率爾對曰：「運自有廢興，豈必諸人之過？」桓公凜然作色，顧謂四坐曰：「諸君頗聞劉景升不？有大牛重千斤，啖芻豆十倍於常牛，負重致遠，曾不若一羸牸。魏武入荊州，烹以饗士卒，於時莫不稱快。」意以況袁。四座既駭，袁亦失色。</p>


<p><span class="yinwen">12</span>袁虎、伏滔同在桓公府，桓公每游燕，輒命袁、伏。袁甚恥之，恆歎曰：「公之厚意，未足以榮國士，與伏滔比肩，亦何辱如之！」</p>


<p><span class="yinwen">13</span>高柔在東，甚爲謝仁祖所重。既出，不爲王、劉所知。仁祖曰：「近見高柔大自敷奏，然未有所得。」真長云：「故不可在偏地居，輕在角<img alt="46a5" src="../Images/46a5.gif"/>中，爲人作議論。」高柔聞之，云：「我就伊無所求。」人有向真長學此言者，真長曰：「我實亦無可與伊者。」然游燕猶與諸人書：「可要安固。」安固者，高柔也。</p>


<p><span class="yinwen">14</span>劉尹、江虨、王叔虎、孫興公同坐，江、王有相輕色。虨以手歙叔虎云：「酷吏！」詞色甚強。劉尹顧謂：「此是瞋邪？非特是醜言聲、拙視瞻。」</p>


<p><span class="yinwen">15</span>孫綽作列仙商丘子贊曰：「所牧何物？殆非真豬。儻遇風雲，爲我龍攄。」時人多以爲能。王藍田語人云：「近見孫家兒作文，道『何物』、『真豬』也。」</p>


<p><span class="yinwen">16</span>桓公欲遷都，以張拓定之業。孫長樂上表諫，此議甚有理。桓見表心服，而忿其爲異。令人致意孫云：「君何不尋遂初賦，而強知人家國事！」</p>


<p><span class="yinwen">17</span>孫長樂兄弟就謝公宿，言至款雜。劉夫人在壁後聽之，具聞其語。謝公明日還，問昨客何似，劉對曰：「亡兄門未有如此賓客。」謝深有愧色。</p>


<p><span class="yinwen">18</span>簡文與許玄度共語，許云：「舉君親以爲難。」簡文便不復答，許去後而言曰：「玄度故可不至於此！」</p>


<p><span class="yinwen">19</span>謝萬壽春敗後還，書與王右軍云：「慚負宿顧。」右軍推書曰：「此禹、湯之戒。」</p>


<p><span class="yinwen">20</span>蔡伯喈睹睞笛椽，孫興公聽妓，振且擺折。王右軍聞，大嗔曰：「三祖壽樂器，虺瓦弔，孫家兒打折。」</p>


<p><span class="yinwen">21</span>王中郎與林公絕不相得。王謂林公詭辯，林公道王云：「著膩顏帢，<img alt="26156" src="../Images/26156.gif"/>布單衣，挾左傳，逐鄭康成車後。問是何物塵垢囊！」</p>


<p><span class="yinwen">22</span>孫長樂作王長史誄云：「余與夫子，交非勢利，心猶澄水，同此玄味。」王孝伯見曰：「才士不遜，亡祖何至與此人周旋！」</p>


<p><span class="yinwen">23</span>謝太傅謂子侄曰：「中郎始是獨有千載！」車騎曰：「中郎衿抱未虛，復那得獨有？」</p>


<p><span class="yinwen">24</span>庾道季詫謝公曰：「裴郎云『謝安謂裴郎乃可不惡，何得爲復飲酒？』裴郎又云：『謝安目支道林如九方皋之相馬，略其玄黃，取其俊逸。』」謝公云：「都無此二語，裴自爲此辭耳。」庾意甚不以爲好，因陳東亭經酒壚下賦。讀畢，都不下賞裁，直云：「君乃復作裴氏學！」於此語林遂廢。今時有者，皆是先寫，無復謝語。</p>


<p><span class="yinwen">25</span>王北中郎不爲林公所知，乃著論沙門不得爲高士論，大略云：「高士必在於縱心調暢。沙門雖云俗外，反更束於教，非情性自得之謂也。」</p>


<p><span class="yinwen">26</span>人問顧長康：「何以不作洛生詠？」答曰：「何至作老婢聲！」</p>


<p><span class="yinwen">27</span>殷顗、庾恆並是謝鎮西外孫。殷少而率悟，庾每不推。嘗俱詣謝公，謝公熟視殷，曰：「阿巢故似鎮西。」於是庾下聲語曰：「定何似？」謝公續復云：「巢頰似鎮西。」庾復云：「頰似，足作健不？」</p>


<p><span class="yinwen">28</span>舊目韓康伯將肘無風骨。</p>


<p><span class="yinwen">29</span>苻宏叛來歸國，謝太傅每加接引。宏自以有才，多好上人，坐上無折之者。適王子猷來，太傅使共語。子猷直孰視良久，回語太傅云：「亦復竟不異人。」宏大慚而退。</p>


<p><span class="yinwen">30</span>支道林入東，見王子猷兄弟，還，人問：「見諸王何如？」答曰：「見一羣白頸烏，但聞喚啞啞聲。」</p>


<p><span class="yinwen">31</span>王中郎舉許玄度爲吏部郎，郗重熙曰：「相王好事，不可使阿訥在坐頭。」</p>


<p><span class="yinwen">32</span>王興道謂謝望蔡：「霍霍如失鷹師。」</p>


<p><span class="yinwen">33</span>桓南郡每見人不快，輒嗔云：「君得哀家梨，當復不烝食不？」</p>


</div>
<!-- end .main --></div>
<!-- end #main --></div>
</div>
</body></html>