<?xml version='1.0' encoding='utf-8'?>
<html class="ie6 oldie" lang="zh-tw" xml:lang="zh-tw" xmlns="http://www.w3.org/1999/xhtml"><head>
<meta content="width=device-width, initial-scale=1" name="viewport"/>
<title id="toc_1">世說新語-黜免第二十八</title>
<link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/></head>
<body>
<div class="gridContainer clearfix">
<div id="Main">
<div class="main">
<div class="story">
<h5>世說新語</h5> 　<span class="style11">黜免第二十八</span>
<hr/>


<p><span class="yinwen">1</span>諸葛宏在西朝，少有清譽，為王夷甫所重，時論亦以擬王。後為繼母族黨所讒，誣之為狂逆。將遠徙，友人王夷甫之徒詣檻車與別。宏問：「朝廷何以徙我？」王曰：「言卿狂逆。」宏曰：「逆則應殺，狂何所徙。」</p>


<p><span class="yinwen">2</span>桓公入蜀，至三峽中，部伍中有得猿子者，其母緣岸哀號，行百餘里不去，遂跳上船，至便即絕。破視其腹中，腸皆寸寸斷。公聞之怒，命黜其人。</p>


<p><span class="yinwen">3</span>殷中軍被廢，在信安，終日恆書空作字。揚州吏民尋義逐之，竊視，唯作「咄咄怪事」四字而已。</p>


<p><span class="yinwen">4</span>桓公坐有參軍椅蒸薤不時解，共食者又不助，而掎終不放，舉座皆笑。桓公曰：「同盤尚不相助，況復危難乎？」敕令免官。</p>


<p><span class="yinwen">5</span>殷中軍廢後，恨簡文曰：「上人著百尺樓上，儋梯將去。」</p>


<p><span class="yinwen">6</span>鄧竟陵免官後赴山陵，過見大司馬桓公，公問之曰：「卿何以更瘦？」鄧曰：「有愧於叔達，不能不恨於破甑！」</p>


<p><span class="yinwen">7</span>桓宣武既廢太宰父子，仍上表曰：「應割近情，以存遠計。若除太宰父子，可無後憂。」簡文手答表曰：「所不忍言，況過於言。」宣武又重表，辭轉苦切。簡文更答曰：「若晉室靈長，明公便宜奉行此詔；如大運去矣，請避賢路！」桓公讀詔，手戰流汗，於此乃止。太宰父子遠徙新安。</p>


<p><span class="yinwen">8</span>桓玄敗後，殷仲文還為大司馬咨議，意似二三，非復往日。大司馬府聽前有一老槐，甚扶疏。殷因月朔，與眾在聽，視槐良久，歎曰：「槐樹婆娑，無復生意！」</p>


<p><span class="yinwen">9</span>殷仲文既素有名望，自謂必當阿衡朝政。忽作東陽太守，意甚不平，及之郡，至富陽，慨然歎曰：「看此山川形勢，當復出一孫伯符！」</p>


</div>
<!-- end .main --></div>
<!-- end #main --></div>
</div>
</body></html>