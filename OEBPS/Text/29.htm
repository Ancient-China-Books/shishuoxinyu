<?xml version='1.0' encoding='utf-8'?>
<html class="ie6 oldie" lang="zh-tw" xml:lang="zh-tw" xmlns="http://www.w3.org/1999/xhtml"><head>
<meta content="width=device-width, initial-scale=1" name="viewport"/>
<title id="toc_1">世說新語-儉嗇第二十九</title>
<link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/></head>
<body>
<div class="gridContainer clearfix">
<div id="Main">
<div class="main">
<div class="story">
<h5>世說新語</h5> 　<span class="style11">儉嗇第二十九</span>
<hr/>


<p><span class="yinwen">1</span>和嶠性至儉，家有好李，王武子求之，與不過數十。王武子因其上直，率將少年能食之者，持斧詣園，飽共啖畢，伐之，送一車枝與和公，問曰：「何如君李？」和既得，唯笑而已。</p>


<p><span class="yinwen">2</span>王戎儉吝，其從子婚，與一單衣，後更責之。</p>


<p><span class="yinwen">3</span>司徒王戎既貴且富，區宅、僮牧、膏田、水碓之屬，洛下無比。契疏鞅掌，每與夫人燭下散籌算計。</p>


<p><span class="yinwen">4</span>王戎有好李，賣之，恐人得其種，恆鑽其核。</p>


<p><span class="yinwen">5</span>王戎女適裴頠，貸錢數萬。女歸，戎色不說，女遽還錢，乃釋然。</p>


<p><span class="yinwen">6</span>衛江州在尋陽，有知舊人投之，都不料理，唯餉王不留行一斤，此人得餉，便命駕。李弘範聞之，曰：「家舅刻薄，乃復驅使草木。」</p>


<p><span class="yinwen">7</span>王丞相儉節，帳下甘果盈溢不散。涉春爛敗，都督白之，公令舍去，曰：「慎不可令大郎知。」</p>


<p><span class="yinwen">8</span>蘇峻之亂，庾太尉南奔見陶公，陶公雅相賞重。陶性儉吝，及食，啖薤，庾因留白。陶問：「用此何為？」庾云：「故可種。」於是大歎庾非唯風流，兼有治實。</p>


<p><span class="yinwen">9</span>郗公大聚斂，有錢數千萬，嘉賓意甚不同。常朝旦問訊，郗家法，子弟不坐，因倚語移時，遂及財貨事。郗公曰：「汝正當欲得吾錢耳！」乃開庫一日，令任意用。郗公始正謂損數百萬許，嘉賓遂一日乞與親友、周旋略盡。郗公聞之，驚怪不能已已。</p>


</div>
<!-- end .main --></div>
<!-- end #main --></div>
</div>
</body></html>