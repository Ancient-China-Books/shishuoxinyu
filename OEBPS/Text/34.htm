<?xml version='1.0' encoding='utf-8'?>
<html class="ie6 oldie" lang="zh-tw" xml:lang="zh-tw" xmlns="http://www.w3.org/1999/xhtml"><head>
<meta content="width=device-width, initial-scale=1" name="viewport"/>
<title id="toc_1">世說新語-紕漏第三十四</title>
<link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/></head>
<body>
<div class="gridContainer clearfix">
<div id="Main">
<div class="main">
<div class="story">
<h5>世說新語</h5> 　<span class="style11">紕漏第三十四</span>
<hr/>


<p><span class="yinwen">1</span>王敦初尚主，如廁，見漆箱盛乾棗，本以塞鼻，王謂廁上亦下果，食遂至盡。既還，婢擎金澡盤盛水，琉璃碗盛澡豆，因倒著水中而飲之，謂是乾飯。羣婢莫不掩口而笑之。</p>


<p><span class="yinwen">2</span>元皇初見賀司空，言及吳時事，問：「孫皓燒鋸截一賀頭，是誰？」司空未得言，元皇自憶曰：「是賀劭。」司空流涕曰：「臣父遭遇無道，創巨痛深，無以仰答明詔。」元皇愧慚，三日不出。</p>


<p><span class="yinwen">3</span>蔡司徒渡江，見彭蜞，大喜曰：「蟹有八足，加以二螯。」令烹之。既食，吐下委頓，方知非蟹。後向謝仁祖說此事，謝曰：「卿讀爾雅不熟，幾爲勸學死。」</p>


<p><span class="yinwen">4</span>任育長年少時，甚有令名。武帝崩，選百二十挽郎，一時之秀彥，育長亦在其中。王安豐選女婿，從挽郎搜其勝者，且擇取四人，任猶在其中。童少時，神明可愛，時人謂育長影亦好。自過江，便失志。王丞相請先度時賢共至石頭迎之，猶作疇日相待，一見便覺有異。坐席竟，下飲，便問人云：「此爲茶爲茗？」覺有異色，乃自申明云：「向問飲爲熱爲冷耳。」嘗行從棺邸下度，流涕悲哀。王丞相聞之曰：「此是有情痴。」</p>


<p><span class="yinwen">5</span>謝虎子嘗上屋熏鼠。胡兒既無由知父爲此事，聞人道「痴人有作此者」，戲笑之，時道此，非復一過。太傅既了己之不知，因其言次，語胡兒曰：「世人以此謗中郎，亦言我共作此。」胡兒懊熱，一月日閉齋不出。太傅虛托引己之過，以相開悟，可謂德教。</p>


<p><span class="yinwen">6</span>殷仲堪父病虛悸，聞床下蟻動，謂是牛鬥。孝武不知是殷公，問仲堪：「有一殷，病如此不？」仲堪流涕而起曰：「臣進退維谷。」</p>


<p><span class="yinwen">7</span>虞嘯父爲孝武侍中，帝從容問曰：「卿在門下，初不聞有所獻替。」虞家富春，近海，謂帝望其意氣，對曰：「天時尚暖，<img alt="4c65" src="../Images/4c65.gif"/>魚蝦<img alt="4c79" src="../Images/4c79.gif"/>未可致，尋當有所上獻。」帝撫掌大笑。</p>


<p><span class="yinwen">8</span>王大喪後，朝論或云國寶應作荊州。國寶主簿夜函白事云：「荊州事已行。」國寶大喜，其夜開閤喚綱紀，話勢雖不及作荊州，而意色甚恬。曉遣參問，都無此事。即喚主簿數之曰：「卿何以誤人事邪？」</p>


</div>
<!-- end .main --></div>
<!-- end #main --></div>
</div>
</body></html>