<?xml version='1.0' encoding='utf-8'?>
<html class="ie6 oldie" lang="zh-tw" xml:lang="zh-tw" xmlns="http://www.w3.org/1999/xhtml"><head>
<meta content="width=device-width, initial-scale=1" name="viewport"/>
<title id="toc_1">世說新語-惑溺第三十五</title>
<link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/></head>
<body>
<div class="gridContainer clearfix">
<div id="Main">
<div class="main">
<div class="story">
<h5>世說新語</h5> 　<span class="style11">惑溺第三十五</span>
<hr/>


<p><span class="yinwen">1</span>魏甄后惠而有色，先爲袁熙妻，甚獲寵。曹公之屠鄴也，令疾召甄，左右白：「五官中郎已將去。」公曰：「今年破賊正爲奴。」</p>


<p><span class="yinwen">2</span>荀奉倩與婦至篤，冬月婦病熱，乃出中庭自取冷，還以身熨之。婦亡，奉倩後少時亦卒，以是獲譏於世。奉倩曰：「婦人德不足稱，當以色爲主。」裴令聞之，曰：「此乃是興到之事，非盛德言，冀後人未昧此語。」</p>


<p><span class="yinwen">3</span>賈公閭後妻郭氏酷妒。有男兒名黎民，生載周，充自外還，乳母抱兒在中庭，兒見充喜踴，充就乳母手中嗚之。郭遙望見，謂充愛乳母，即殺之。兒悲思啼泣，不飲它乳，遂死。郭後終無子。</p>


<p><span class="yinwen">4</span>孫秀降晉，晉武帝厚存寵之，妻以姨妹蒯氏，室家甚篤。妻嘗妒，乃罵秀爲「貉子」，秀大不平，遂不復入。蒯氏大自悔責，請救於帝。時大赦，羣臣咸見。既出，帝獨留秀，從容謂曰：「天下曠蕩，蒯夫人可得從其例不？」秀免冠而謝，遂爲夫婦如初。</p>


<p><span class="yinwen">5</span>韓壽美姿容，賈充辟以爲掾。充每聚會，賈女於青瑣中看，見壽，說之，恆懷存想，發於吟詠。後婢往壽家，具述如此，並言女光麗。壽聞之心動，遂請婢潛修音問，及期往宿。壽蹻捷絕人，逾牆而入，家中莫知。自是充覺女盛自拂拭，說暢有異於常。後會諸吏，聞壽有奇香之氣，是外國所貢，一著人，則歷月不歇。充計武帝唯賜己及陳騫，餘家無此香，疑壽與女通，而垣牆重密，門閤急峻，何由得爾？乃託言有盜，令人修牆。使反曰：「其餘無異，唯東北角如有人迹，而牆高，非人所逾。」充乃取女左右婢考問，即以狀對。充秘之，以女妻壽。</p>


<p><span class="yinwen">6</span>王安豐婦常卿安豐。安豐曰：「婦人卿婿，於禮爲不敬，後勿復爾。」婦曰：「親卿愛卿，是以卿卿；我不卿卿，誰當卿卿？」遂恆聽之。</p>


<p><span class="yinwen">7</span>王丞相有幸妾姓雷，頗預政事，納貨。蔡公謂之「雷尚書」。</p>


</div>
<!-- end .main --></div>
<!-- end #main --></div>
</div>
</body></html>